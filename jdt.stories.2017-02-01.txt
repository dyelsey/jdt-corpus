Бирэй, нэбирэй э е дигъ, э е улкэ зигъистэй е пирэ мэрд - зимигъурлугъсох. Е сэбахь пирэ мэрд мирав э вишэ эри гъуьзуьм овурдэ. Э гъэпэ-гъэпуь гъэршу миёв э ряхь хирс. Ёбо митэрсуь пирэ мэрд, пэстэ э хиштэ миёв.
Туь эжэ рахтэ? — муьпуьрсуь хирс эз мэрд.
Э вишэ эри гьуьзуьм овурдэ, — жугъоб муьдуь мэрд.
Пой, биё эеки кор сохим, э хори мэнов корим, — мугую хирс.
Биё кор сохим. Куь корим? — муьпуьрсуь мэрд эз хирс.
Чугундур, эри хурдэ мэзэи — мугую хирс.
Гъобул мибошут хирс нэ мэрд, микорут чугундурэ. Эз е-дуь мэгъигэ вэромо кэле-кэле халтэгъо. Омо раси вэхт эри вэчирэ чугундурэ. Пирэ мэрд мугую э хирс.»
Вихъ туьрэ воюгъорэ, воистгэ хэлтэгъорэ, воистгэ тамбургъорэ.
Мэ вихтэнуьм хэлтэгъорэ, тамбургъорэ туь эри хиштэ вэчи, — мугую хирс.
Гоф гуфрэ гиль бахш сохтэнуьт чугундурэ, хирс вэгирд хэлтэгъорэ, мэрд тамбургъорэ. Пирэ мэрд мэзэе тамбургъой чугундурэ согъэ зумусту хурд хъэз сохт. Хирс халтэгъорэ жовуст-жовуст, визэр омо, пэстэ шэнд халтэгъорэ. Ебойгэ пирэ мэрд э гъарэбэю чугундургъо вэри э базар рахтэнигъо, миёв хирс гъэмайгэ гъэршу миёв.
Туь эжэ рахтэ? — муьпуьрсуь хирс эз мэрд.
Э шэгъэр, чугундургъорэ эри вурухтэ, — жугъоб муьдуь пирэ мэрд.
Эри ди е чугундур, — мугую хирс.
Мухуру чугундурэ хирс, гъаи мэзэ миёв.
Туь мэрэ вурмундэй, эн туь мэзэи. Дие э вишэ мэё эри гуьзуьм! — бэжахь мизэнуь хирс э сэр мэрд.
Пой, туьнд мобош. Биё гьэчингэ гэндуьм корим, — мугую мэрд.
Биё корим, тэки мэ дие хар нибошум. тамбургъою эри мэ, халтэгъою эри туь, — мугую хирс.
Бошугу, туь гуфрэнигъо гиль мисохим, — жугъоб муьдуь мэрд.
Пирэ мэрд нэ хирс э вэсал коштуьт гэндуьмэ. Омо раси вэхт, ошлугъэ вэчирэнигъо мэхьаль. Пирэ мэрд нэ хирс вэчируьт гэндуьмэ.
Биё бахш сохим гэндуьмэ, - мугую хирс э мэрд.
Биё бахш сохим, — мугую мэрд. — Вэги туьрэ воюгъорэ. Хирс мивэгинуь эрию тамбургъорэ, пирэ мэрд зэвэргъоюрэ, зэрдэ-зэрдэ гэндуьмэ. Озу кэши орд, буьржуьнд гэрмэ нугъо, согъэ зумусту гиснэи чуьнигъорэ нэдануст. Хирс дири дэгъам тамбургъой гэндуьмэ, согъэ зумусту дэссоюрэ жовуст вэдиромо, гъаи пэшму бисто. Озунчини одоми нэ хирс э еки кор не сохтэнуьт. Эри еки дуьшмэ бисторут.

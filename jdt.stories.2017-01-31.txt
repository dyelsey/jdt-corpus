1-муьн февраль э 75-муьн сал зиндегуни, не расире э юбилей хуьшде бивэхд рафди эз и товушлуье гIуьлом еки эз ведилуье одомигьой хэлгъ иму, нуьвуьсдегор Манашир Симхаевич Азизов. Талант Манашир Азизов унгъэдер гъувотлуь бу энжэгъ эзу хотур, ки раггьой эну э лугъонде жире жиге гирдебу э талант хуьшдени омбар жофохогье хэлгъ иму. Хьэйфи гьер астара э асму кем биреи, Хьэйфи гьер чешме э хори хуьшг биреи, Хьэйфи е дуьруьсд ве пок эз киму рафдеи, Хьэйфи, гъувотсуьзим эри дес уьлуьме гирдеи! Имбуруз э руз товушлуье еровурди воисдени дофус зере эри хьуьрметлуье хундегоргьойму еки эз ихдилотгьой М.С.Азизове.



Себэхьмунде бу, кейки Ибрагим Ахмедович э автобус венуьшдегьо. Автобус эдембу рафде э Одесса. Гьеммише э рэхь ведиреморенге, э дуьл одоми е ченд хэелгьо оморе. У нуьшдебу ве эдембу фикир сохде, ки ю себэхь э хуне мидебу гуфдире ве те дуьшоббот мидануь варасде нуьвуьсдеи статьягьоре эри гозит. Песде э ер эну омо, ки э ю студент, кор дипломи комиреки ю рэхьбери сохдени, денишири гуфдире. И фикиргьо э дуьл ю дерики, гьеебо нэхэбереки автобус поисд. Песде мэгIлуьм бисдо, мотор хэреб бири гуфдире. Ибрагим Ахмедович, дуьл песо бире, пуьрси, чендгъэдер рэхь мундиге те Одесса ве дануьсденге, ки бисд верс мундеире, гъэгьрелуь бире, мугу: «Ебо виниш, эже овурди шендиге имуре, эжеки не е доне одоми ведини, не е доне мошин». У лап дуьлпесо бу, чуьнки дануьсдебу, э вэхд ю э аэропорт Одесса не омоге, себэхь э хуне расире нидануь. У имбуруз эз Одесса э самолетевоз мие бурав те Минвод, песде эз унжо бурав э Махачкале. «Хэре сер ме,- мугу э дуьл хуьшде Ибрагим Ахмедович,-телеграммеш вегирдуьм до э хуне. Имогьой эз и пелесе бие бура, э чуьревоз мирайге. ТэгIди сохдеки, диеш кор песово мунде...».



Ижире фикиргьо э дуьл эну дери, эз дури веди бисдо чуькле автомошин. Неденишире э у кор, ки автомошин гьеле дур бу, у варафд э рэхь ве тик гирд десе, соки пуш-пушоки эдембу гуфдире эз шофер мошине поюну гуфдире. «Волга» куьнд биренки, шори энуре гъэдер не бисдо. Гьетте мошин поисде, у эз шофер мугу: - Омбар хосденим эз ишму мере те аэропорт Одесса берит. Уре воисдембу гуфдире э Махачкале телеграмме дори гуфдире ве юре имбуруз не рафде чоре нисд, шофер гоф энуре бурра мугу: «Нуьшит». Ибрагим Ахмедович зури-зури нуьшд э ен шофер ве э разимендлуье чумгьоревоз денишире э у мугу:

- Согъ бошит! Омбар согъ бошит! Э Махачкале бие бурам, варасиренит? Гьевел э Минвод, эзунжо э Махачкале.

- Э Махачкале?- пуьрси евошлей шофер. - Ишму унжо зигьисденит? - Эри.

Шофер ебойгеш дениши э пассажир, ох вокошире суьпуьле хэнде сохде, сухунд папрусе. Е дуь гъуьм кешире бэгъдо, у диеш фикирлуь бисдо. Эз дениширемун таксист шасд сале зиед веди бирембу. Сифет эну лап гъуьж диреморебу, оммо эз палаши ковре чумгьо мэгIлуьм бу, ки эз вэхд зу пир бире одоми бу гуфдире. Ибрагим Ахмедович чумгьоре сэхд сохд, уре воисденбу екем хисуь, тэхьли чум хуьшдере вегируь, оммо э ер эну оморенге, ки ю эз диревоз гьичиш э лэгIэ не берди, у фикир сохд: «Зобу ни бисдо, э шегьер екем нашдови мисохдуьмге». Ивэхди уре диеш гисне бисдо, ве у эри фурмуш сохде гиснеи хуьшдере, у сер гирд э ер овурде гирошде рузгьоре. Имогьой ю бири шасд пенж сале. Муйгьой сер ю сип-сипини. Хубики, духдергьоре семе э шуьвер дори. Угьоре машаллагь, хубе дусде кифлетгьои. Зен ме Патимат?! Жофокеше зени. Шасд сале эдее бире, оммо гьелемиш эдее кор сохде. Е гиле эз кор оморенге мугу: «Хьэрзо нисе доренуьт. Э пенсие хьэрзо нидуьт, чуь гофи?!».

Гьеебо веше-фушей мошин поисд, чуьнки угьо диреморуьт э сер гъир зере рэхь. «Ведини,- мугу э дуьл хуьшде Ибрагим Ахмедович, эз фикиргьой хуьшде тоймиш бире,- эз Одесса куьнд бирейм». - Зобу ни бисдо э гьержой бисдош екем нашдови мисохдимге! У гьевел гуфди, песде пешму бисдо. У гьечи дануьсд, ки гьеймогьой шофер, э гIосиревоз э ю мигую: «Эри, гьеле э аэропортиш бер, песде эри нашдовиш сохде жиге оф, дие кор чиш нисди мере...». - ГIэмел миев эри нашдовиш сохде,- мугу гьеебо таксист, э тараф эну чаруьсде. Екем гоф не сохде, поисде бэгъдо, Ибрагим Ахмедович мугу: «Хуб мибисдо, мидануьсдуьмге, кей рафдеге самолетгьо э Минвод». Гьелем у бегьем гоф хуьшдере не варасдебу, таксист трубкей телефоне вегирд ве шиши кнопкей таксофоне. Эз трубкей телефон гьевел омо гъэрише сесгьо, песде сес диспетчер: «Бисдимуьн спутник, гуит чуь воисдеге». - «Екимуьн спутник, ме эдее эз чуьл оморенуьм, клиенте берденуьм. Изму э пассажиревоз эдее э Одесса рафденуьм. Хосденуьм эз туь, дан, кей рафденуьтге самолетгьо э Минвод, эз паздегь-бисд минутиге дениширем э жогьоб туь». - Ме э Одесса гьич не оморем те игиле,- мугу Ибрагим Ахмедович, согьбоши гуфдирере хуно. - Гье гьечуь гьисдиге ишму егъин бие э шегьеревоз шинох бошит,- э хьэвеслуьиревоз гуфди таксист. - Бэхшлемиш сохит, нум ишму чуьтами? - Наум Исакович Гельберт,- жогьоб до таксист. - Нум ме Ибрагим Ахмедович Акаев,- мугу шор бирере хуно эз ижире шинох биреи. - Ини гуьзеле Одессеймуш,- мугу Наум Исакович, гьетте такси э шегьер диреморе, э келе дуьлхогьиревоз.

Ибрагим Ахмедович вараси шори шофере ве уре хьэз омо эз ижире сэхде хосдеи гIэзизе шегьер хуьшдере. И вэхд омо эз таксофон сес: «Гуш дорит, вэхд рафдеи самолетгьоре э Минвод: суьфдеи – сэгIэт чор шохьонгум...». Нашдови себэхьмундеире гьердуьшу эеки сохдуьт Наум Исакович гIэре не доре эдембу ихдилот сохде э товун Одесса. Ибрагим Ахмедович тигъэтлуь эдембу гуш веноре. - Те сэгIэт чор гьелле вэхд омбари, гьевел миберуьм ишмуре э ен театр, песде мивосдоним билет эри самолет.- -Мигуюге миберуьм гуфди у, фикир сохд э дуьл хуьшде Ибрагим Ахмедович, - божэхьэти и кор э ме ужуьз нуьшуьге. Таксист эдембу гуфдире, оммо Ибрагим Ахмедович эдембу хьисоб сохде чендгъэдер пул мимунуге билет самолете восдоре бэгъдо. Э рэхь эеки ихдилот сохде, Наум Исакович гуфди, чуьтам э муьгIуьжуьзе тегьеревоз согъ мундиге э вэхд довгIо мэгIлуьмлуье театр Одесса. Ибрагим Ахмедович эдембу дире, чуьтам э эшгълуьи ве хьэвесевоз ихдилот сохдениге Наум Исакович э товун шегьер хуьшде. Эри эну мэхьтели оморебу, эричуь эхи ишу е ченд бо гирошдет имбуруз эз ен театр, эзуш бэгъэй таксист э товун театр ихдилот сохдеки, чумгьой эну мибисдоруьт могъбул ве гIэрслуь? Ибрагим Ахмедович чендгъэдер фикир сохдебуге, гене жогьоб эни пуьрсуьше нисе офдембу. СэгIэтгьой сеигьо, угьо рази бире эз имбурузине гешдеишу, оморуьт э ен аэропорт Ибрагим Ахмедович изму олхоин бу, билет самолет э куьф ю дебу гуфдире, имбуруз у мибу э Минвод. - Е дуь руз э иму гъуногъ мибисдориге, лап хуб мибисдо ме э ишму гьеммей шегьере мибирмундуьм. Гьеебо э ер ю оморере хуно, мугу.

- Эри дие ишму э хуне телеграмме дорейт? У бисдо диеш фикирлуь, чумгьой ю могъбуллуь. - Ме бэхш вегирдем театре хилос сохдеи, мугу э сифет Ибрагим Ахмедович не денишире. Екем гирошде бэгъдо, зиед сохде гофе гуфди. «Зен мере немцгьо куьшдет э Одесса». У гьеебо дер мошине вокурд, нуьшд, диеш гIожиз ве могъбул бисдо... Ибрагим Ахмедович, мэхьтел бире, нисе дануьсдебу, чуь гуюге э Наум Исакович. Песде у гьеебо э хуьшде диреморе, десе э куьф дено, ведешенд бобожнике, сер гирд эри пул шуморде. Наум Исакович е пенж монетире вегирде, мугу: - Дие герек нисд, и эри бензин весси. -Чуьтам эхи, гьечуь нисе бире,- мугу Ибрагим Ахмедович. - Бирени! Дусди э пулевоз нисе бире! Хубтеи адрес мере вегиритгьо. До э у ручкей хуьшдере. - белки ебойгеш э Одесса гъисмет бисдорит. Угьо эз еки согъбоши гуфдире бэгъдо, Ибрагим Ахмедович рафд э тараф аэродром. У гьеле дуь поиш не норебу, Наум Исакович мугу э могьбуллуье сесевоз: - Зен меш махачкалеи бу... Ибрагим Ахмедович гье у туьтем поисд, чаруьсд э лой эну ве не дануьсд чуь гуюге.

Э зугьун дедеи гировунди Эдесо Изгияева.
